# Vztah Zákona o kybernetické bezpečnosti a dalších právních předpisů

Cílem této práce je systematicky ukázat vazby Zákona o kybernetické
bezpečnosti a jiných právních předpisů. Práce pomůže při seznamování
se s tímto zákonem, jeho usazením v&nbsp;českém právním řádu, zákony
na něž navazuje, následnými prováděcími předpisy a souvisejícími
zákony (ať již se zákony přímo změněnými Zákonem o kybernetické
bezpečnosti nebo ostatními).

## Obsah

* [Úvod](#Uvod)

* [Výchozí stav](#Vychozi stav)

* [Prováděcí předpisy zákona](#Provadeci predpisy zakona)

* [Zákony měněné Zákonem o kybernetické bezpečnosti](#Zakony menene Zakonem o kyberneticke bezpecnosti)
    * [Zákon o ochraně utajovaných informací](#Zakon o ochrane utajovanych informaci)
    * [Zákon o elektronických komunikacích](#Zakon o elektronickych komunikacich)
    * [Zákon o svobodném přístupu k informacím](#Zakon o svobodném přístupu k informacím)
    * [Zákon o rozhlasovém a televizním vysílání](#Zakon o rozhlasovem a televiznim vysilani)

* [Ostatní související zákony](#Ostatni souvisejici zakony)
    * [Zákon o ochraně osobních údajů](#Zakon o ochrane osobnich udaju)
    * [Zákon o informačních systémech veřejné správy](#Zakon o informacnich systemech verejne spravy)
    * [Trestní zákoník](#Trestni zakonik)
    * [Zákon o veřejných zakázkách](#Zakon o verejnych zakazkach)

* [Závěr](#Zaver)


<div id='Uvod'/>
## Úvod

[Zákon o kybernetické bezpečnosti](https://portal.gov.cz/app/zakony/zakonPar.jsp?idBiblio=82522&fulltext=kybernetick~C3~A9~20bezpe~C4~8Dnosti&nr=181~2F2014&rpp=15#local-content)
(plným jménem Zákon o kybernetické bezpečnosti a o změně souvisejících
předpisů; zákon č. 181/2014 Sb., dále jen *ZKB* - někteří autoři
používají zkratku *ZoKB*) nabyl účinnosti dne 1.&nbsp;ledna 2015 a zejména
v&nbsp;letošním roce je jeho implementaci do praxe věnováno velké
úsilí ze strany povinných osob.

Zákon a jeho prováděcí předpisy jsou poměrně rozsáhlé a pro jejich
pochopení je nutné pochopit i souvislosti s ostatními zákony. Zejména
pro tento účel publikovalo
[Národní centrum kybernetické bezpečnosti](http://www.govcert.cz/cs/)
dokument
[Blokové schéma k zákonu o kybernetické bezpečnosti](http://www.govcert.cz/download/nodeid-839/),
který seznámení usnadňuje.

Tato práce se pokusí na tento dokument navázat a rozšířit jeho dopad i
na další normy.


<div id='Vychozi stav'/>
## Výchozí stav

ZKB navazuje na definici kritické infrastruktury (dále jen *KI*)
v&nbsp;[Zákoně o krizovém řízení](https://portal.gov.cz/app/zakony/zakonPar.jsp?page=0&idBiblio=49557&recShow=1&name=krizov~C3~A9m~20~C5~99~C3~ADzen~C3~AD&rpp=15#parCnt)
(zákon č. 240/2000 Sb.) a rozšiřuje ji na novou oblast, oblast
kritické *informační* infrastruktury (dále jen *KII*). Kritéria pro
určení prvku KI jsou dále doplněna novým
[Nařízením vlády o kritériích pro určení prvku kritické infrastruktury](https://portal.gov.cz/app/zakony/zakonInfo.jsp?idBiblio=83169&nr=315~2F2014&rpp=15#local-content),
které definuje novou oblast *kybernetická bezpečnost* v rámci odvětví
komunikační a informační systémy.


<div id='Provadeci predpisy zakona'/>
## Prováděcí předpisy zákona

ZKB v některých ohledech ponechává určitou volnost resp. manévrovací
prostor tvůrcům podzákonných norem (vyhlášek). V
[§28 Zmocňovací ustanovení](https://portal.gov.cz/app/zakony/zakonPar.jsp?page=1&idBiblio=82522&recShow=27&name=Z~C3~A1kon~20o~20kybernetick~C3~A9~20bezpe~C4~8Dnosti&rpp=15#parCnt)
resp. v něm odkazovaných dalších částech zákona stanoví, jaké
prováděcí předpisy musí zákonodárce dále vytvořit:

> § 28  
> **Zmocňovací ustanovení**  
> (1) Úřad a Ministerstvo vnitra stanoví vyhláškou významné informační systémy a jejich určující kritéria podle § 6 písm. d).  
> (2) Úřad stanoví vyhláškou  
>     a) obsah a strukturu bezpečnostní dokumentace, obsah bezpečnostních opatření a rozsah bezpečnostních opatření podle § 6 písm. a) až c),  
>     b) typy a kategorie kybernetických bezpečnostních incidentů a náležitosti a způsob hlášení kybernetického bezpečnostního incidentu podle § 8 odst. 4,  
>     c) náležitosti oznámení o provedení reaktivního opatření a jeho výsledku podle § 13 odst. 4 a  
>     d) vzor oznámení kontaktních údajů a jeho formu podle § 16 odst. 6.  

Významné informační systémy a jejich určující kritéria (požadavek
odstavce 1) jsou definovány
[Vyhláškou o významných informačních systémech](https://portal.gov.cz/app/zakony/zakonPar.jsp?idBiblio=83171&nr=317~2F2014&rpp=15#local-content)
(vyhláška č. 317/2014 Sb.). Tato vyhláška v
[příloze 1](https://portal.gov.cz/app/zakony/zakonStruct.jsp?idBiblio=83171&recShow=7&unpackedPath=0&nr=317~2F2014&rpp=15#parCnt)
obsahuje seznam informačních systémů, které naplňují určující
kritéria. Tato kritéria jsou ve vyhlášce uvedena. Jejich naplnění
resp. hodnocení však není vyhláškou řešeno (jsou pouze uvedena zmíněná
kritéria). Pouze z dokumentu
[Proces určování významných informačních systémů](http://www.govcert.cz/download/nodeid-714/)
je možné dovodit, že informační systém (dále jen *IS*) je významným
informačním systémem (dále jen *VIS*) právě tehdy, když splňuje
alespoň jedno dopadové určující kritérium a současně také alespoň
jedno oblastní určující kritérium.

Na tomto místě je vhodné připomenout, že jedním z dopadových
určujících kritérií je poskytování informací orgánem veřejné moci
(dále jen *OVM*) veřejnosti a jedním z oblastních určujících kritérií
u OVM je vedení internetových stránek. Za předpokladu, že každý OVM
poskytuje na svých webových stránkách informace veřejnosti, je každý
takový IS webových stránek OVM významným IS (za splnění dalších
předpokladů).

<!-- FIXME: položen dotaz NBU - 4.5. 16:15 -->

Požadavky druhého odstavce
[§28](https://portal.gov.cz/app/zakony/zakonPar.jsp?page=1&idBiblio=82522&recShow=27&name=Z~C3~A1kon~20o~20kybernetick~C3~A9~20bezpe~C4~8Dnosti&rpp=15#parCnt)
jsou splněny
[vyhláškou o bezpečnostních opatřeních, kybernetických bezpečnostních incidentech, reaktivních opatřeních a o stanovení náležitostí podání v oblasti kybernetické bezpečnosti (vyhláška o kybernetické bezpečnosti)](https://portal.gov.cz/app/zakony/zakonStruct.jsp?idBiblio=83170&nr=316~2F2014&rpp=15#local-content)
(vyhláška č. 316/2014 Sb.), jejíž obsah pro povinné osoby definuje
nejdůležitější povinnosti.


<div id='Zakony menene Zakonem o kyberneticke bezpecnosti'/>
## Zákony měněné Zákonem o kybernetické bezpečnosti

Další část práce se věnuje zákonům, které i podle tvůrců ZKB mají
přímou souvislost se ZKB, neboť je bylo nutné upravit v souvislosti se
ZKB (a to přímo v ZKB). U těchto zákonů popíšu důvody, které k jejich
změně vedou, a z&nbsp;toho odvodím i přímou souvislost a další nepřímé
vztahy se ZKB.

<div id='Zakon o ochrane utajovanych informaci'/>
### Zákon o ochraně utajovaných informací

[Zákon o ochraně utajovaných informací a o bezpečnostní způsobilosti](https://portal.gov.cz/app/zakony/zakonPar.jsp?idBiblio=60504&fulltext=kybernetick~C3~A9~20bezpe~C4~8Dnosti&nr=412~2F2005&rpp=15#local-content)
(zákon č. 412/2005 Sb.) definuje postavení
[Národního bezpečnostního úřadu](http://www.nbu.cz/) (dále jen *NBÚ*)
a jeho ředitele. Výkon státní správy v oblasti kybernetické
bezpečnosti vykonává také NBÚ. ZKB tak rozšiřuje působnost NBÚ a podle
toho je také odpovídajícím způsobem změněn zákon o ochraně utajovaných
informací, je rozšířena možnost kontroly nad NBÚ a jeho ředitelem.

Další souvislost Zákona o ochraně utajovaných informací se ZKB tvoří
skutečnost, že IS nakládající s&nbsp;utajovanými informacemi podle tohoto
zákona jsou z působnosti ZKB vyjmuty (blíže se tomuto tématu věnuje
moje předchozí práce
[Zákon o kybernetické bezpečnosti a informační systémy zpravodajských služeb](https://github.com/paveljanik/ZKB_a_IS_zpravodajskych_sluzeb/blob/master/ZKB_a_IS_zpravodajskych_sluzeb.md))
zejména z důvodu již existující právní regulace těchto
IS. Bezpečnostní opatření podle tohoto zákona a navazujících předpisů
jsou v určitých rysech podobná jako bezpečnostní opatření definovaná
vyhláškou č.&nbsp;316/2014 Sb.

<div id='Zakon o elektronickych komunikacich'/>
### Zákon o elektronických komunikacích

Dalším změněným zákonem je
[Zákon o elektronických komunikacích](https://portal.gov.cz/app/zakony/zakonPar.jsp?idBiblio=59921&name=Z~C3~A1kon~20o~20elektronick~C3~BDch~20komunikac~C3~ADch&rpp=15#local-content)
(zákon č. 127/2005 Sb.). ZKB v něm doplňuje povinnost podnikatele
v&nbsp;komunikacích bezplatně poskytnout účastníku provozní a
lokalizační informace v případě, že je účastník v důsledku
kybernetického bezpečnostního incidentu (podle ZKB) resp. poruchy na
jeho zařízení nemohl sám zachytit nebo uložit. Tato změna se dá
vyložit i tak, že např. v případě denial-of-service (DoS) útoku je
provozovatel povinen poskytnout informace o zdrojových adresách, ze
kterých útok probíhal, a to bezplatně, bezodkladně do 3 dnů a ve formě
umožňující další zpracování.

Další souvislost (i oboustranná závislost) elektronických komunikací a
kybernetické bezpečnosti je zřejmá, mnoho z podnikatelů v oblasti
elektronických komunikací je poskytovatelem těchto služeb pro KII nebo
VIS a povinné osoby musí podle ZKB řídit vztahy i s těmito dodavateli.


<div id='Zakon o svobodném přístupu k informacím'/>
### Zákon o svobodném přístupu k informacím

Změna
[Zákona o svobodném přístupu k informacím](https://portal.gov.cz/app/zakony/zakonPar.jsp?idBiblio=47807&name=o~20svobodn~C3~A9m~20p~C5~99~C3~ADstupu&rpp=15#local-content)
(zákon č. 106/1999 Sb.) souvisí s tím, že NBÚ podle ZKB bude spravovat
evidenci incidentů včetně informací, které by mohly žadateli o
informace podle tohoto zákona poskytnout nežádoucí informace. NBÚ však
podle ZKB spravuje i databázi kontaktních údajů, jejíž poskytnutí není
v zákoně o svobodném přístupu k informacím upraveno. Informace z této
evidence mohou být také potenciálně cenné a také by jim měla být
poskytnuta stejná ochrana. Zde bude nutné sledovat případné žadatele o
informace a rozhodovací činnost NBÚ v případě žádostí o takové
informace (resp. kontaktní údaje či informace o nich).

<div id='Zakon o rozhlasovem a televiznim vysilani'/>
### Zákon o rozhlasovém a televizním vysílání

Posledním přímo změněným zákonem v ZKB je
[Zákon o rozhlasovém a televizním vysílání](https://portal.gov.cz/app/zakony/zakonPar.jsp?idBiblio=51457&name=provozov~C3~A1n~C3~AD~20rozhlasov~C3~A9ho&rpp=15#local-content) (zákon č. 231/2001 Sb.). Provozovatel
vysílání je (kromě stávajících povinností) povinen poskytnout
odpovídající prostor pro oznámení stavu kybernetického nebezpečí (viz
[§21](https://portal.gov.cz/app/zakony/zakonPar.jsp?page=1&idBiblio=82522&recShow=20&name=o~20kybernetick~C3~A9~20bezpe~C4~8Dnosti&rpp=15#parCnt)
a další ZKB).

*Stav kybernetického nebezpečí* by si vyžadoval samostatnou práci sám
o sobě. Velmi zajímavým aspektem je právě zmíněné oznámení o vyhlášení
stavu kybernetického nebezpečí. Vyhlášení válečného stavu si jistě
dokáže každý představit, např. z vlastní zkušenosti, filmů,
z&nbsp;vyprávění pamětníků apod. Každý si jej podvědomě vyhodnotí
pomocí člověku vlastní touhy přežít (pud sebezáchovy), která jej
donutí toto oznámení pochopit.

Vyhlášení stavu kybernetického nebezpečí ve veřejných sdělovacích
prostředcích však nikdy v praxi nebylo ověřeno, ne všichni posluchači
a diváci vůbec tuší, co se skrývá za slovem "kybernetické". Podle mého
(pouze zkušenostmi podloženého) názoru by si průměrný uživatel
Internetu toto mohl vyložit např. i tak, že "dnes mi nepojede Facebook
a nemůžu si přečíst zprávy na iDnes". Zde je velký prostor pro
"cvičení", popularizaci apod. A právě v této oblasti jsou
provozovatelé vysílání výborným nástrojem a média veřejné služby i
vhodným pomocníkem.


<div id='Ostatni souvisejici zakony'/>
## Ostatní související zákony

V této části práce se budu věnovat ostatním zákonům, které se ZKB
přímo či nepřímo souvisí, a u každého z&nbsp;nich uvedu souvislosti, pro
které byl do tohoto seznamu zařazen.

<div id='Zakon o ochrane osobnich udaju'/>
### Zákon o ochraně osobních údajů

Osobní údaje jsou informacemi, informačním aktivem. Jejich specifika
(a to zejména přímá souvislost, dohledatelnost resp. určitelnost
konkrétní osoby) si vyžádala samostatnou právní úpravu, která se
vztahuje i na ne-kybernetický svět (např. papírová databáze pacientů u
lékaře
apod.). [Zákon o ochraně osobních údajů](https://portal.gov.cz/app/zakony/zakonPar.jsp?idBiblio=49228&name=o~20ochran~C4~9B~20osobn~C3~ADch&rpp=15#local-content)
(zákon č. 101/2000 Sb.) pokrývá celý životní cyklus osobního údaje, od
jeho získání (po případném souhlasu uživatele), ochranu,
zpřístupňování, shromažďování, zpracování, předávání do jiné země až
po jeho likvidaci.

Nejdůležitější souvislostí pro povinné osoby (podle ZKB) jsou definované sankce
(viz
[§44](https://portal.gov.cz/app/zakony/zakonStruct.jsp?idBiblio=49228&recShow=27&unpackedPath=0_1_6_9&name=o~20ochran~C4~9B~20osobn~C3~ADch&rpp=50#parCnt))
za nepřijmutí ochranných opatření (viz
[§21](https://portal.gov.cz/app/zakony/zakonStruct.jsp?idBiblio=49228&recShow=9&unpackedPath=0_1_6_9&name=o~20ochran~C4~9B~20osobn~C3~ADch&rpp=50#parCnt)).

Prakticky se požadavky tohoto zákona promítnou do bezpečnostní
dokumentace informačního systému, např. do Politiky ochrany osobních
údajů a do konkrétních směrnic, např. likvidace osobních údajů na
likvidovaných pevných discích několikanásobným přepisem.


<div id='Zakon o informacnich systemech verejne spravy'/>
### Zákon o informačních systémech veřejné správy

Na některé informační systémy veřejné správy se již před účinností ZKB
vztahoval
[Zákon o informačních systémech veřejné správy](https://portal.gov.cz/app/zakony/zakonPar.jsp?idBiblio=49763&name=o~20informa~C4~8Dn~C3~ADch~20syst~C3~A9mech&rpp=15#local-content)
(zákon č. 365/2000 Sb.), který upravuje práva a zejména povinnosti
související s&nbsp;životním cyklem takových informačních systémů. V
[§3](https://portal.gov.cz/app/zakony/zakonStruct.jsp?idBiblio=49763&recShow=4&unpackedPath=0_1&name=o~20informa~C4~8Dn~C3~ADch~20syst~C3~A9mech&rpp=15#parCnt)
již i tento zákon obsahoval:

> § 3  
> (8) Provozovatel je povinen při provozování informačního systému
> zajišťovat ochranu a bezpečnost informací v rámci
> provozovaného informačního systému.  

tedy jakousi úvodní, blíže nespecifikovanou povinnost zajišťování
ochrany a bezpečnosti informací (určenou však provozovateli, nikoli
správci!).


<div id='Trestni zakonik'/>
### Trestní zákoník

[Zákon č. 40/2009 Sb.](https://portal.gov.cz/app/zakony/zakonStruct.jsp?idBiblio=68040&nr=40~2F2009&rpp=15#local-content)
(Trestní zákoník) postihuje trestnou činnost jak ze strany "škůdců"
(trestné činy proti majetku - neoprávněný přístup k počítačovému
systému a nosiči informací, opatření a přechovávání přístupového
zařízení a hesla k počítačovému systému apod.), tak i ze strany
"ochránců" (poškození záznamu v&nbsp;počítačovém systému a na nosiči
informací a zásah do vybavení počítače z nedbalosti).


<div id='Zakon o verejnych zakazkach'/>
### Zákon o veřejných zakázkách

[Zákon o veřejných zakázkách](https://portal.gov.cz/app/zakony/zakonPar.jsp?idBiblio=62419&name=o~20ve~C5~99ejn~C3~BDch~20zak~C3~A1zk~C3~A1ch&rpp=15#local-content)
(č. 137/2006 Sb.)  upravuje kromě jiného i možnosti veřejných
zadavatelů při nákupu zboží a služeb. Informační systémy nebo jejich
správa jsou příklady takového zboží resp. služeb, a proto se na jejich
akvizici zákon také vztahuje. Správce informačního systému musí
posoudit, jaké požadavky (např. kvalifikační) bude v rámci zadávacího
řízení vyžadovat. Ostatně i v
[§4](https://portal.gov.cz/app/zakony/zakonStruct.jsp?idBiblio=82522&recShow=6&unpackedPath=0_1_5&name=o~20kybernetick~C3~A9~20bezpe~C4~8Dnosti&rpp=15#parCnt)
ZKB je pak stanoveno, že zadavatel takové požadavky v&nbsp;zadávacím
řízení vyžadovat musí. Pokračování tohoto ustanovení však vyvolalo
několik sporů a doporučuji vývoj v této oblasti dále sledovat:

> Zohlednění požadavků vyplývajících z bezpečnostních opatření podle
> věty první v míře nezbytné pro splnění povinností podle tohoto
> zákona nelze považovat za nezákonné omezení hospodářské soutěže nebo
> neodůvodněnou překážku hospodářské soutěži.

Ve Sbírce zákonů již vyšla i novela Zákona o veřejných zakázkách
([Zákon o zadávání veřejných zakázek](http://www.portal-vz.cz/getmedia/13987a0b-9762-4ee4-94a2-2569ab004aec/sb0051-2016.pdf) -
zákon č. 134/2016 Sb.), která vstoupí v platnost 1. října 2016.


<div id='Zaver'/>
## Závěr

Vzájemné vztahy mezi jednotlivými zákonnými a podzákonnými normami
(v&nbsp;oblasti kybernetické bezpečnosti) jsou stejně složité jako
vztahy mezi normami v jakékoli jiné oblasti práva. Tato práce podle
zvoleného klíče systematicky vysvětluje propojení mezi důležitými
normami v&nbsp;oblasti kybernetické bezpečnosti.
